---
layout:      post
title:       "Úvod o Albánii"
subtitle:    "aneb začínáme"
description: "Úvodní článek o Albánii"
date:        2018-06-04
author:      "Roman Zahradníček" 
image:       "img/uvodniClanekPicture.png"
tags:        ["Albania"]
categories:  ["Články" ]
---

# Základní informace o Albánii

**Hlavní město:** Tiranë  
**Rozloha**: 28 748 km2  
**Počet obyvatel:** 3 639 453  
**Jazyk:** Albánština  
**Měna:** Albánský lek (LK)

Albánie není ani z poloviny tak velká jako Česká republika, metropole Tirana pak nemá ani celý milion obyvatel. Běžně se zde domluvíte albánsky, mladší generace rozumí něčemu z angličtiny nebo italštiny, starší zase mají určité znalosti ruštiny, o domluvu se proto nebojte. Mezi sousední státy Albánie se řadí Makedonie, Řecko, Černá Hora a Srbsko, resp. Kosovo.

Kromě památek na středověkou slávu, jako je například Skanderbegův hrad (po válečníkovi s touto přezdívkou je pojmenované i hlavní náměstí v Tiraně) nebo malé městečko Voskopojë na jihu země, kde žije arumunská menšina, jsou zde i architektonické skvosty osmanské produkce. Jednou z nich je například mešita Ebu Bakra ve Škodře (Skadar, čtvrté největší město Albánie). Nevynechejte ani přímořské město Himarë nebo soutěsku Koman, je zde stále co obdivovat.

V zemi investuje řada zahraničních firem, zejména v oblasti rozvoje dopravní infrastruktury a energetického průmyslu (např. elektrárenská společnost ČEZ vlastní 76 % podíl v OSSH - jediném albánském distributorovi elektřiny).

![](/img/image_tirana.jpg)

# Obyvatelé

V Albánii žije zhruba 3,6 miliónu obyvatel. Ve srovnání s ostatními státy Evropy má Albánie nejvyšší porodnost a nejmladší obyvatelstvo. Země se ale stále potýká s vysokou emigrací a také s „papírováním“, a tak zmatky v občanských průkazech některé statistiky značně zkreslují. Při návštěvě země zjistíte, že oproti ostatním státům Balkánského poloostrova se jedná o etnicky jednotný stát, většinu obyvatel totiž tvoří Albánci (95 %). Na jihu žijí Řekové, kteří často jezdí za prací do Řecka. Dále zde žijí Romové, Arumuni, Srbové, Makedonci a další nepočetné menšiny.

Téměř všichni obyvatelé se hlásí k nějakému náboženství, dominuje islám a křesťanství (pravoslavná a římskokatolická církev). Nicméně dlouhé období minulého režimu, kdy byla Albánie prohlášena ateistickým státem a náboženství zakázáno, má dnes za následek to, že Albánci své vyznání příliš aktivně najevo nedávají.

K turistům jsou místní obyvatelé i místní úřady velmi vstřícní. Policisté vás zastaví spíš proto, aby si s vámi popovídali a vyzvěděli, odkud jste a co se vám na zemi líbí. Ve vesnicích budete často pozváni na silné turecké kafe nebo domácí jogurt a restaurace ve městech vás překvapí nejen příjemnými cenami, ale i ochotou personálu a množstvím maličkostí, za které neplatíte.

# Historie

Už několik století př.n.l. obýval albánské území velmi vyspělý kmen Ilyrů. Ilyrské království se později stalo součástí Římské a následně Byzantské říše. Zatímco v 6\. století sousední území dnešního Slovinska, Chorvatska, Srbska, Bosny a Hercegoviny osidlují Slované, Ilyrské kmeny v dneš. Albánii odolávají asimilaci a uchovávají si svůj jazyk.  
Poprvé se setkáváme s použitím jména Albánie, původně jako jméno pro jeden z kmenů, postupně rozšířené pro celou zemi jako Arbri, posléze Albánie. Název, kterým Albánii označují místní obyvatelé, tedy Shqiperia, pochází pravděpodobně s názvu shqipe, tedy orel, dnes bývá v angličtině používán název " the Land of the Eagles" - Země orlů.  
Za nadvlády Osmanské říše ( [15.st](http://15.st). až rok 1912 - vyhlášení nezávislosti ) celá země ekonomicky i kulturně strádala ( také příchod islámu viz kap. Náboženství ). Období úpadku bylo příliš dlouhé, vytvořit na takovémto základě fungující demokratický stát bylo téměř nemožné. Nastává doba nepokojů a vnitřních konfliktů.  
V roce 1946 je svržena monarchie, vyhlášena Albánská lidová republika a vítězí komunistický režim (bída, ortodoxní stalinská diktatura).  
V 50\. letech se vymaní ze sovětského vlivu a orientuje na maoistickou Čínu (po vzoru Kulturní revoluce bylo zrušeno náboženství, v letech 1967- 1990 byla jedinou oficiálně ateistickou zemí na světě a mnoho kostelů bylo přeměněno na kina nebo divadla6,) S komunistickým obdobím je spojeno jméno diktátora Envera Hodži. Zajímavým gestem je reakce na obsazení Československa, se kterým Albánie nesouhlasí a na protest vystupuje z Varšavské smlouvy(1968). Ač Albánie od r.1990 nastoupila cestu k demokracii vítězí komunisté ( Albánská strana práce - díky venkovu) , zhoršení hospodářské situace vede k útěkům obyvatelstva (zvláště na lodích do Itálie).

# Zajímavosti

Albánie je zemí hor, které protínají hluboká údolí. Najdete tu řadu divokých řek a překrásné kaňony vytvořené těmito řekami. Už klidné toky pak směřují do Jaderského a Jónského moře, která omývají třetinu hranic Albánie. Skadarské jezero na severu je domovem mnoha druhů ptáků, vzácné druhy vodních ptáků a endemických ryb žijí v Ohridském jezeře na východě země.

Hlavním městem je Tirana, která leží přibližně ve středu státu. Velká starobylá města se nacházejí hlavně při pobřeží. Bohatá historie se zde připomíná doslova na každém kroku – antická města, byzantské kostelíky, středověké zříceniny… Koneckonců do historie patří i méně půvabné stavby z dob komunistického budování. Mezi nimi vynikají hlavně tisíce bunkrů rozeseté po celém území státu.

# Zdroje
[Wikipedia](https://cs.wikipedia.org/wiki/Alb%C3%A1nie)